<h1>Veb aplikacije na jednoj strani</h1>

<p>
  Tradicionalni pristup razvoju veb aplikacija podrazumeva da se nakon svake
  akcije korisnika šalje zahtev serveru, nakon čega se generiše nova stranica.
  Ovakav pristup ima za posledicu celokupno ponovno učitavanje stranice, što je
  proces koji korisniku oduzima vreme. Danas je model aplikacije koji zahteva
  kretanje između pojedinačnih strana zastareo. Nasuprot tome, moderne veb
  aplikacije navigaciju vrše u jednoj strani, pri čemu se učitavanje stranice
  vrši samo prilikom inicijalnog pokretanja aplikacije. Dalja promena okruženja
  su parcijalna, odgovarajući resursi se učitavaju dinamički i obično su
  posledica neke od akcija korisnika. Većinom je poslovna logika prebačena na
  klijentsku stranu, što omogućava brze promene stanja, dok server služi za
  trajno čuvanje podataka i dostavljanje podataka klijentu. Popularne aplikacije
  kao što su Gmail, Facebook, Twitter itd. su jednostranične aplikacije. U tim
  aplikacijama sadržina se dinamički prikazuje, bez ponovnog učitavanja stranice
  ili prelaska na novu.
</p>

<p>
  Kod izrade veb aplikacija na jednoj strani, potrebno je vreme za usklađivanje
  podataka sa korisničkim okruženjem. Npr. da li ukloniti polje za pretragu
  nakon što korisnik učita neki sadržaj, ili koji vizuelni elementi će ostati na
  stranici, a koji će se ukloniti nakon što korisnik izvrši neku akciju. Pored
  toga, izazov u radu sa modernim veb aplikacijama predstavlja i rad sa
  objektnim modelom dokumenta (eng. Document Object Model, DOM) koji je veoma
  spor.
</p>

<p>
  Upravljanje DOM-om je način reagovanja na korisnikove akcije i prikazivanja
  novog sadržaja. Pozivanje elemenata, dodavanje potomaka elemenata i obavljanje
  drugih operacija nad DOM-om su stvari koje se najsporije obavljaju u čitaču.
  Uprkos ovim nedostacima, jednostranične aplikacije su veoma popularne i čine
  budućnost izrade veb aplikacija. Zahvaljujući pojavi mnogih nezavisnih radnih
  okvira i biblioteka za skript jezik JavaScript, razvoj veb aplikacija u jednoj
  strani danas nije komplikovan. Radni okviri koji koriste SPA principe su
  ReactJS, AngularJS, ExtJS, VueJS i drugi.
</p>

<img src="courses/react/slike/spa-1.jpg" class="img-fluid img-md" />