<h2>Virtuelni DOM</h2>

<p>
  Prema strukturi HTML dokumenta objektni model dokumenta ima oblik stabla. Kada
  se dinamički menja sadržaj veb stranice, menja se DOM. Pošto je menjanje DOM-a
  dosta sporo, radni okvir ReactJS nikada direktno ne menja isti. Umesto toga,
  koristi virtuelni DOM u memoriji. Na svaku promenu nad podacima, ReactJS
  stvara novi virtuelni DOM. Taj proces je brz i ne utiče na performanse.
</p>
<p>
  Većina radnih okvira za skript jezik JavaScript ažurira DOM više puta nego što
  je zaista potrebno, čime se smanjuje efikasnost. To se javlja kao posledica
  kompleksnih manipulacija DOM-a usled promene stanja aplikacije, budući da se
  njen sadržaj prikazuje dinamički. Prednost radnog okvira ReactJS u odnosu na
  ostale okvire za skript jezik JavaScript je to što koristi virtuelni DOM, pri
  čemu vodi računa o ažuriranju pravog DOM-a kada je potrebno. On poredi izmene
  u virtuelnom DOM-u sa pravim, praveći najmanji broj potrebnih izmena kako bi
  sve bilo ažurno. Virtuelni DOM je ustvari kopija pravog DOM-a. ReactJS
  upravlja sa dva virtuelna DOM-a, jedan je trenutno stanje, drugo pređašnje -
  odnosno stanje pre ažuriranja. Za upoređivanje najmanjeg broja razlika između
  instanci dva virtuelna DOM-a koristi algoritam <i>diff</i>. Složenost ovog
  algoritma je linearna, što znači da se pravi DOM ažurira u najmanjem broju
  koraka. Naime, kada se komponenta inicijalizuje, koristi se
  <i>render </i>metoda koja generiše njen prikaz. Kada se sledeći put pozove
  ista metoda, ReactJS upoređuje trenutni prikaz sa prethodnim i generiše
  minimalni set promena na pravom DOM-u. Taj proces se naziva usklađivanje
  podataka (eng. <i>reconciliation</i>). Zbog toga se prednosti ovog radnog
  okvira najviše ističu kada se podaci koje prikazuju menjaju tokom vremena.
</p>
<p>
  Cena implementacije virtuelnog DOM-a je veličina aplikacije. Postoje alati
  koji je mogu minimizovati, a najveću upotrebu ima Redux. Uglavnom se u
  programiranju složenih aplikacija radni okvir ReactJS koristi za oblikovanje
  korisničkog okruženja, a biblioteka Redux za upravljanje stanjem aplikacije.
  Vezu među njima predstavlja paket <i>react-redux</i>.
</p>
</div>