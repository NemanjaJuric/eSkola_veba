<h1>Jednostavno podešavanje razvojnog okruženja ReactJS</h1>

<p>
  U prethodnim lekcijama je radno okruženje ReactJS uključivano pomoću
  distribucionog sistema servera <a>CDN</a>. To je podrazumevalo pristup
  odgovarajućim skript datotekama u zaglavlju HTML<i> </i>dokumenta. Pomenuti
  način stvara brzu i direktnu putanju koja obezbeđuje prevođenje sintakse JSX u
  odgovarajući JavaScript kôd. Loša strana samog pristupa su performanse. Pored
  toga što se bavi učitavanjem strane, čitač veba je odgovoran i za prevođenje
  sintakse JSX u JavaScript kôd. To je proces koji oduzima vreme.
</p>

<img src="courses/react/slike/zdravo_svete-1.jpg" class="img-fluid img-md" />

<p>
  Drugi način kreiranja radnog okruženja ReactJS podrazumeva da se konverzija
  sintakse JSX u odovarajući JavaScript kôd obavlja kao deo izgradnje
  aplikacije, što se ostvaruje kombinacijom alata Node.js, Webpack i Babel.
</p>

<img src="courses/react/slike/zdravo_svete-2.jpg" class="img-fluid img-md" />

<p>
  Pre nekoliko godina, podešavanje razvojnog okruženja je uključivalo ručno
  konfigurisanje ovih alata. Projekat <i>Create React</i> je znatno
  pojednostavio postupak podešavanja radnog okruženja. Za početak je potrebno
  instalirati najnoviju verziju okruženja Node.js. Zatim, u komandnoj liniji
  uneti sledeću naredbu
  <span class="primer_text">npm install -g create-react-app</span> i pritisnuti
  Enter/Return. Nakon nekog vremena, kada se instaliranje završi, u komandnoj
  liniji je potrebno pristupiti direktorijumu u kome će se napraviti nov
  projekat i uneti sledeću naredbu:
  <span class="primer_text">create-react-app zdravosvete</span>. Rezultat
  izvršenja date komande je projekat nazvan zdravosvete. Da bi se projekat
  testirao, potrebno je pristupiti direktorijumu <i>zdravosvete</i> pomoću
  naredbe cd <i>zdravosvete</i>. Nakon toga je moguće testirati aplikaciju
  unošenjem komande npm start. Projekat će biti izgrađen, lokalni veb server
  pokrenut.
</p>

<img src="courses/react/slike/zdravo_svete-3.jpg" class="img-fluid img-lg" />

<p>
  Dobijeni projekat je podrazumevani sadržaj koji generiše komanda
  <span class="primer_text">create-react-app</span> . Struktura datoteka i
  direktorijuma nakon pokretanja aplikacije
  <span class="primer_text">create-react-app</span> zdravosvete izgleda kao na
  slici.
</p>

<img src="courses/react/slike/zdravo_svete-4.jpg" class="img-fluid img-md" />

<p>
  Datoteka <i>index.html</i> u direktorijumu <i>public</i> se učitava u čitač.
  Sadržaj datoteke <i>index.html</i>, sa uklonjenim komentarima je dat u
  primeru. Svaka datoteka <i>index.html </i>sadrži jedan DOM element,
  podrazumevano nazvan <i>root</i> u koji se smeštaju ostali elementi.
</p>

<xmp class="primer_ta">
<!DOCTYPE html>
<html lang="en">
  <head>
    <meta charset="utf-8" />
    <link rel="icon" href="%PUBLIC_URL%/favicon.ico" />
    <meta name="viewport" content="width=device-width, initial-scale=1" />
    <meta name="theme-color" content="#000000" />
    <meta
      name="description"
      content="Web site created using create-react-app"
    />
    <title>React App</title>
  </head>
  <body>
    <div id="root"></div>
  </body>
</html>
</xmp>

<p>
  Sadržaj React.js aplikacije i JSX kôd su smešteni u direktorijumu
  <i>src</i>. Polazište aplikacije je smešteno u datoteku <i>index.js</i>.
</p>

<xmp class="primer_ta">
import React from 'react';
import ReactDOM from 'react-dom';
import './index.css';
import App from './App';
import reportWebVitals from './reportWebVitals';

ReactDOM.render(
  <React.StrictMode>
    <App />
  </React.StrictMode>,
  document.getElementById('root')
);

reportWebVitals();
</xmp>

<p>
  Poziv za metodu <i>ReactDOM.render</i> zahteva korenski element koji je
  naveden unutar datoteke <i>index.html</i>. Naredba <i>import</i> je deo modula
  u skript jeziku JavaScript. Cilj modula je da podeli funkcionalnost aplikacije
  na progresivno manje delove. Neki moduli koji se uvoze su deo koda u projektu.
  Drugi moduli su spoljni za projekat i to su biblioteke <i>React</i> i
  <i>React-DOM</i>. Pored njih, uvozi se i CSS<i> </i>datoteka, kao i komponenta
  koja se podrazumevano označava kao <i>App.js</i>.
</p>

<xmp class="primer_ta">
import logo from './logo.svg';
import './App.css';

function App() {
  return (
    <div className="App">
      <header className="App-header">
        <img src={logo} className="App-logo" alt="logo" />
      </header>
    </div>
  );
}

export default App;
</xmp>

<p>
  Datoteka <i>App.js</i> sadrži naredbu <i>export</i> i ime koje će
  projekat koristiti da identifikuje izvezeni modul. To ime se navodi prilikom
  uvoza modula <i>App </i>u druge delove projekta, kao što je datoteka
  <i>index.js</i>. Pored toga, datoteka <i>App.js</i> uvozi još i logo i CSS<i
  > </i>datoteku koje su neophodne za funkcionisanje ove strane.
</p>

<p>
  Ovo je drugi način struktuiranja koda. Naredbe <i>import</i> i
  <i>export</i> olakšavaju upravljanje kodom aplikacije. Umesto da sve bude
  definisano u jednoj velikoj datoteci, aplikacija je podeljena na više
  funkcionalnih delova. Zavisno od redosleda učitavanja datoteka, postupak
  izrade može da optimizuje konačan rezultat na načine o kojima onaj ko piše
  aplikaciju ne mora da brine. Prilikom testiranja aplikacije, dešava se korak
  prevođenja u izvršnu verziju. Tom prilikom veb čitač obrađuje datoteke i
  komponente koje se uvoze i prevodi ih u jednu datoteku sa svim bitnim
  delovima.
</p>

<img src="courses/react/slike/zdravo_svete-5.jpg" class="img-fluid img-md" />

<h2>Kreiranje aplikacije ZdravoSvete</h2>

<p>
  Cilj aplikacije je da ispiše reči <i>Zdravo, svete! </i> na ekranu. Ono na šta
  se treba fokusirati je struktuiranje datoteka u projektu. Za početak, potrebno
  je u direktorijumu <i>src </i>obrisati sve datoteke, a potom napraviti novu
  datoteku sa imenom <i>index.js</i>. U tu datoteku uneti sadržaj koji je dat u
  sledećem primeru.
</p>

<xmp class="primer_ta">
import React from "react";
import ReactDOM from "react-dom";
import ZdravoSvete from "./ZdravoSvete";

ReactDOM.render(
    <ZdravoSvete/>,
    document.getElementById("root")
);

</xmp>

<p>
  Moduli koji se uvoze su <i>React</i> i <i>ReactDOM</i>. Pored toga, uvozi se i
  komponenta <i>ZdravoSvete</i> koja se navodi u pozivu funkcije
  <i>ReactDOM.render</i>. U istom direktorijumu <i>src</i>, potrebno je kreirati
  datoteku <i>ZdravoSvete.js</i>, a u okviru nje komponentu <i>ZdravoSvete</i>.
</p>

<p>
  Primer prikazuje datoteku <i>ZdravoSvete.js</i> koja sadrži dodatnu naredbu
  <i>import</i>, komponentu <i>ZdravoSvete</i> koja ispisuje određeni tekst na
  ekranu i kôd koji označava naredbu za izvoz komponente, kako bi modul kao što
  je <i>index.js</i>, mogao da joj pristupi.
</p>
<p>
  Nakon što se sačuvaju sve izmene, može da se testira aplikacija. U komandnoj
  liniji se unese naredba <span class="primer_text">npm start</span>. Ukoliko je
  aplikacija već pokrenuta, ona se automatski ažurira u skladu sa poslednjim
  izmenama. Ukoliko se aplikacija zaustavila, kombinacijom tastera CTRL + C je
  potrebno zaustaviti proces i ponovo uneti naredbu.
</p>
<p>
  Aplikaciji <i>ZdravoSvete</i> se mogu dodati određeni stilovi. To se postiže
  tako što se u direktorijumu <i>src</i> kreira datoteka pod nazivom
  <i>index.css</i> i u okviru nje navedu pravila za stilizovanje.
</p>

<xmp class="primer_ta"
>
    body{
        display: flex;
        align-items: center;
        justify-content: center;
        min-height: 100vh;
        margin: 0;
    }
    h1{
        font-family: sans-serif;
        font-size: 36px;
        background-color:aliceblue;
    }
</xmp>

<p>
  Pored pravljenja opisa stilova, potrebno je u datoteci <i>index.js</i> navesti
  referencu na datoteku za stilizovanje. To se postiže tako što se u datoteci
  <i>index.js</i> doda odgovarajuća naredba za uvoz.
</p>

<xmp class="primer_ta">
import React from "react";
import ReactDOM from "react-dom";
import ZdravoSvete from "./ZdravoSvete";
import "./index.css"

ReactDOM.render(
    <ZdravoSvete/>,

    document.getElementById("root")
);
</xmp>

<h2>Pravljenje produkcione verzije</h2>

<p>
  Do sada je razvoj aplikacije <i>ZdravoSvete</i> bio u razvojnom režimu. U tom
  režimu kôd nije minimizovan i neke stvari se pokreću u sporoj postavci.
  Ukoliko aplikaciju treba poslati korisniku, traži se najbrže i najkompaktinije
  rešenje. Zbog toga, nakon što se izvrši izgradnja aplikacije, u komandnoj
  liniji se unosi naredba npm run build. Toj naredbi je potrebno nekoliko minuta
  da napravi optimizovani skup datoteka. Posle toga se može izabrati opcija da
  se aplikacija pošalje na server ili samo da se lokalno testira pomoću
  odgovarajućeg Node.js paketa. Generisana JavaScript datoteka sadrži svu logiku
  koja je aplikaciji neophodna za rad.
</p>