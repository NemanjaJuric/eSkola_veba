<h1>Uvod u React</h1>

<p>
  Napredak tehnologije i sve veća dostupnost interneta doprineli su razvoju i
  ekspanziji veb aplikacija. Ključni razlog za njihovu popularnost je sposobnost
  ažuriranja i održavanja bez potrebe za distribucijom i instalacijom softvera
  na potencijalnim klijentskim računarima. Ne zahtevaju postupak nadogradnje jer
  se sve nove funkcije sprovode na serveru i automatski dostavljaju korisnicima.
  Osim što značajno pojednostavljuju, ubrzavaju i olakšavaju svakodnevne
  poslovne procese i aktivnosti, danas su veb aplikacije postale pomoćno
  sredstvo u obrazovanju. Budući da su veb aplikacije postale nezaobilazni deo
  svakodnevnog života, sve je veći njihov broj, a svakodnevno se pojavljuju i
  nove veb tehnologije za izradu i poboljšanje istih.
</p>

<p>
  Softverski razvoj veb aplikacija, odnosno razvoj korisničkih interfejsa za
  njih, uglavnom je vezan za programski jezik JavaScript. Budući da je izrada
  složenijih aplikacija u programskom jeziku JavaScript prilično komplikovana,
  sve je više radnih okvira (eng. framework) koji značajno olakšavaju kreiranje
  istih, uz znatno manje linija koda. Radni okviri pružaju sintaksu koja je
  jednostavnija, kao i skup često korišćenih funkcionalnosti koje služe za
  rešavanje problema koji nastaju prilikom razvoja veb aplikacija. Osim što
  olakšavaju strukturu koda aplikacije, gde je veći akcenat na arhitekturi nego
  na sintaksi jezika, savremeni radni okviri omogućavaju prilagodljiv veb
  dizajn. To je veoma značajno zbog povećanog broja uređaja na kojima je
  veličina ekrana mala.
</p>

<p>
  Glavna uloga JavaScript radnih okvira je da olakša razvoj veb aplikacija koje
  pri tome treba da budu jasne i intuitivne za koriscenje. ReactJS je radni
  okvir koji se koristi za kreiranje korisničkih interfejsa za jednostranične
  veb aplikacije (eng. single page application, skraćeno SPA). Zahvaljujući
  svojim karakteristikama, ReactJS omogućava razvoj aplikacija koje obezbeđuju
  promenu podataka bez potrebe za ponovnim učitavanjem stranice, čineći samu
  aplikaciju brzom, jednostavnom i skalabilnom. Radni okvir ReactJs sadrži
  obrasce za kreiranje veb strana i veb aplikacija zasnovanih na jeziku za
  označavanje hiperteksta HTML, na jeziku za formatiranje CSS i na skript
  jezicima JavaScript i Sass.
</p>

<p>
  Još 2011. godine programeri u kompaniji Facebook počeli su da se suočavaju sa
  problemima oko održavanja koda. Kako je aplikacija koju su koristili dobijala
  sve veći broj funkcija, vremenom je njom bilo teško upravljati jer se suočila
  sa brojnim ažuriranjima. Njihov kôd je zahtevao nadogradnju kako bi postao
  efikasniji. Tim povodom je Jordan Walke, softverski inženjer u kompaniji
  Facebook razvio prototip koji je proces učinio efikasnijim i nazvao ga FaxJs.
  Na njegov razvoj je uticao XHP. Međutim, dinamičke veb aplikacije zahtevaju
  mnogo povratnih putanja do servera, a XHP ne rešava ovaj problem. To znači da
  se veb aplikacija ponovo iscrtava kada se promeni stanje, što dovodi do toga
  da korisnik izgubi sve informacije prethodno skladištene u DOM-u. Ovaj proces
  nije dobar, kako za performanse tako i za korisničko iskustvo. Jordan Walke je
  radio na prototipu kako bi proces učinio efikasnijim. Tako je nastala
  biblioteka skript jezika JavaScript za izgradnju korisničkih interfejsa i
  nazvana je ReactJS. Vremenom je ova biblioteka poprimila sve više korisnika, a
  u maju 2013. Jordan Walke je svetu predstavio ReactJS u okviru jedne
  konferencije i sam kôd učinio javno dostupnim.
</p>

<p>
  U službenoj dokumentaciji je navedeno da je ReactJS biblioteka programskog
  jezika JavaScript i da služi za razvoj korisničkih interfejsa. Vremenom je,
  zbog velike popularnosti, zajednica otvorenog koda razvila mnoštvo paketa koje
  proširuju biblioteku kako bi se omogućile funkcionalnosti koje su nedostajale.
  Danas je fleksibilnost biblioteke čini kompatibilnom s nizom alata čijom se
  integracijom postiže potpuna funkcionalnost radnog okvira.
</p>