<h1> Основни појмови машинског учења </h1>


<h2> 1.1	Вештачка интелигенција </h2>
<br>
<b>Вештачка интелигенција </b> представља подобласт рачунарства која подразумева развој софтвера који ће рачунаре направити способним за интелигентно понашање: усвајање, памћење и обраду одређених знања.  Симулирање интелигенције коришћењем машина, супротно од природне интелигенције која је карактеристична за жива бића – људе и животиње, пред собом има бројна ограничења. Највеће од њих јесте то како превазићи јаз између биолошког и вештачког. Термин вештачка интелигенција неретко се употребљава за описивање машина које интерпретирају функције својствене човеку – учење како индуктивно (од посебног ка општем) тако и дедуктивно (од општег ка посебном). Међутим, супротно схватању да је основни циљ вештачке интелигенције опонашање људског начина учења, већина подобласти вештачке интелигенције има сасвим другачији циљ: решавање проблема у којима је доминантан проблем комбинаторна експлозија простора решења. 
<br>
<br>
Област вештачке интелигенције заснована је на претпоставци да је људска интелигенција таква да се може на довољно добар начин симулирати и да се на основу тога може конструисати машина која ће је симулирати. Један конкретан и често употребљаван пример наведеног су неуронске мреже, које се заснивају на опонашању закључивања неурона у људском мозгу. Вештачка интелигенција се заснива на рачунарској науци, информационим технологијама, математици, статистици, психологији, лингвистици и многим другим областима.
<br>
<br>
Вештачка интелигенција је технологија која већ утиче на интеракцију како људи међусобно, тако и људи са машинама. Иако већ сада ова област има велики утицај на све сфере живота, у блиској будућности њен ће утицај извесно наставити да расте. Ова област има  потенцијал да увелико измени начин на који људи комуницирају, не само са дигиталним светом, већ и међусобно.
<br>
<br>
Апликације засноване на вештачкој интелигенцији већ се примењују у здравственој дијагностици, лечењу, превозу, јавној безбедности, образовању и забави, али ће се применити на више области у наредним годинама. Такође, област вештачке интелигенције налази примену у областима у којима је то било најмање очекивано, и остварује резултате који увелико надмашују досадашња достигнућа и предвиђања. Заједно са интернетом, вештачка интелигенција мења начин на који доживљавамо свет и има потенцијал да буде нови покретач економског раста.
<br>
<br>


<h2> 1.2	Машинско учење </h2>
<br>
<b>Машинско учење </b> је грана вештачке интелигенције заснована на идеји да системи могу да уче из података, идентификују обрасце и доносе одлуке самостално, без експлицитног програмирања од стране човека. Уместо да човек програмира сваки корак, овај приступ даје рачунарима моћ да уче и закључују из података без детаљних упутстава од стране програмера. То значи да се рачунари могу користити за нове, компликоване задатке који се нису могли “ручно” програмирати - ствари попут апликација за препознавање лица на видео материјалима или фотографијама или превођење слика у говор.
<br>
<br>
Машинско учење погодно је за примену у ситуацијама када покушавамо са решавањем проблема које врло лако формулишемо и савладавамо (као што је рецимо препознавање лица на сликама) али са друге стране нисмо у стању да експлицитно дефинишемо  кораке који су нас довели до решења. Овде се ради о томе да смо препознавање лица усавршили на основу искуства, а искуство можемо формализовати подацима. Дакле, искуство које је свако од нас стекао гледајући лица око себе свакога дана можемо представити методама машинског учења великим бројем слика на којима се налазе лица. Тада ће методи машинског учења, слично као и људи, на основу 	љих покушати са доношењем закључака. На основу претходног јасно је да подаци представљају јако важно место приликом дизајнирања модела машинског учења.
<br>
<br>
Податке је најчешће потребно припремити и прилагодити, потребно је пронаћи најбољи начин за достављање података методу. Важно је нагласити да постоје и методи машинског учења који су толико моћни да су способни да уче и из сирових, то јест неприпремљених података, али су свакако чешћи методи који захтевају добро припремљене и прилагођене податке. Натрениран модел машинског учења затим генерише нови скуп правила, заснованих на закључцима из података. Ово је у суштини генерисање новог алгоритма, формално названог моделом машинског учења. Коришћењем различитих података при обуци, подешавањем параметара који чине сам модел, исти метод учења могао би се користити за генерисање различитих модела.
<br>
<br>
Иако метод машинског учења може примењивати комбинацију различитих техника, методе учења се обично могу категорисати у три општа типа:
<br>
<ol>
  <li><b>Надгледано учење</b> (<i>Supervised learning</i>): Методу се дају подаци на основу којих учи али и жељени излази за дате податке (оно што је потребно научити). На основу тога метод мора да научи да за дате податке одреди одговарајуће излазе. Пример је класификација цветова, где је скуп података на којима модел учи такав да је уз сваку слику дата и информација о називу цвета који се на њој налази.</li>
  <li><b>Ненадгледано учење</b> (<i>Unsupervised learning</i>): Подаци дати методу учења су неозначени, односно нису упарени са одговарајућим излазима (циљаним вредностима). Од метода се тражи да идентификује обрасце у датим подацима. Пример је груписање већег броја тачага eуклидске равни у неколико група на основу њихобог међусобног растојања, што пак представља меру њихове сличности. </li>
  <li><b>Учење поткрепљивањем</b> (<i>Reinforcement learning</i>): Ова метода симулира процес учења користећи принцип награде и казне. Можда напознатија примена ове методе машинског учења јесу самовозећи аутомобили који су базирани на техникама машинског учења где се уз помоћ различитих сензора и камера добијају подаци о околини и на основу тога доносе одлуке о кретању возила у простору. На основу донетих одлука моделу се додељује награда или казна. Модел тежи таквим одлукама које максимизују вредност добијене награде. </li>
</ol>
<br> 
<br>


<h2>1.3	Тренутна достигнућа и примене машинског учења </h2>
<br>
Иако термин вештачка интелигенција многе асоцира на научну фантастику, ова област је већ дуго заступљена у научним круговима, док се у последње време интензивно развија највише захваљујући њеној подобласти – машинском учењу. Ова област већ има широку примену, на пример:
<br>
<ol>
  <li>Филтрирање е-поште: Услуге е-поште користе машинско учење за филтрирање долазних порука. Метод сам препознаје одређене поруке као отпад или спам, а тако да корисници немају додир са нежељеним порукама. </li>
  <li>Персонализација: Многе интернет услуге користе вештачку интелигенцију како би персонализовале корисничко искуство. Услуге попут Амазона или Нетфликса, уче на основу ваших претходних куповина и куповина других корисника (који су по неком критеријуму слични нама) како би препоручиле релевантан садржај.</li>
  <li>Откривање превара: банке користе алгоритме машинског учења како би утврдиле да ли на корисниковом рачуну постоји неуобичајена активност. Неочекиване активности попут страних трансакција, више трансакција за редом, трансакција са већим износом од уобичајеног могу бити препознате алгоритмом.</li>
  <li>Препознавање говора: Апликације користе машинско учење за оптимизацију функција препознавања говора. Примери укључују интелигентне личне асистенте, на пример Амазонова Алекса или Еплова Сири.</li>
  <li>Препознавање лица на сликама, препознавање лица на камерама, откључавање телефона детекцијом лица и слично.</li>
  <li>Машинско превођење текста, препознавање рукописа, превођење са једног језика на други и слично.</li>
  <li>Аутономна возила. </li>
</ol>
<br>
Претходни примери наводе само мали део онога што машинско учење данас јесте.
<br>
<br>


<h2>1.4	Предности и мане машинског учења </h2>
<br>
Што се тиче предности машинског учења, у наставку је наведено пар најбитнијих:
<br>
<ol>
  <li>Лако идентификује обрасце: Машинским учењем могу се обрадити велике количине података и открити специфични трендови и обрасци који људима не би били видљиви. На пример, за е-трговине као што је Амазон, машинско учење служи за разумевање понашања корисника на мрежи и историје њихове куповине како би им понудили релевантне рекламе.</li>
  <li>Није потребна људска интервенција (аутоматизација): Користећи машинско учење није потребно пратити пројекат на сваком кораку. Оно омогућава машинама да предвиђају и такође самостално побољшавају алгоритме. Чест пример за то су антивирусни софтвери  који  уче да филтрирају нове претње чим су препознате. </li>
  <li>Непрекидно усавршавање: С обзиром да алгоритми машинског учења стичу искуство, они се самостално побољшавају у тачности и ефикасности са обрадом веће количине података. Ово им омогућава да доносе боље одлуке. Како количина података расте, тако алгоритми боље уче и дају тачније резултате.</li>
  <li>Широка примена апликација: Апликације засноване на техникама машинског учења имају веома широку примену – у здравству, трговини, науци, просвети, аутомобилској индустрији и слично.</li>
</ol>
<br>
Уз све наведене предности у погледу своје снаге и популарности, машинско учење није савршено. Следећи фактори ограничавају ову област:
<br>
<ol>
  <li>Набавка података: Већина метода машинског учења, попут дубоких неуронских мрежа, захтева огромне скупове података за обуку, а они би при томе требали да буду непристрасни и доброг квалитета. Овакви подаци нису лако доступни што представља ограничавајући фактор у овој области.</li>
  <li>Време и ресурси: Потребно је одређено време да се модели натренирају и развију довољно да испуне своју сврху са знатном количином тачности и релевантности. За учење односно тренинг модела су такође потребни огромни ресурси. Овај проблем се, условљен експанзијом ове области, у великој мери превазилази.</li>
  <li>Тумачење резултата: Још један велики изазов је способност тачне интерпретације резултата генерисаних алгоритмима. Неопходно је и пажљиво бирати алгоритме који ће дати најбоље резултате за одређени проблем а при томе задржати потребну колићину интерпретабилности.</li>
  <li>Велика осетљивост на грешке: Машинско учење је аутономно, али веома подложно грешкама. Уколико је скуп за тренирање такав на не осликава на прави начин податке које очекујемо приликом примене модела (обично уколико није довољно велики), резултат су предвиђања пристрасна тренинг скупу, која одступају од стварних вредности. У случају машинског учења, такве грешке могу покренути ланац грешака које могу остати неоткривене на дужи временски период. А када буду примећене, потребно је доста времена да се препозна извор проблема, па чак и дуже да се исправи.</li>
</ol>
<br>