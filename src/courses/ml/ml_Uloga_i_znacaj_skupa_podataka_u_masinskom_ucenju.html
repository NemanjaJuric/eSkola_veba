<h1> Улога и значај скупа података у машинском учењу. </h1>


<h2> 2.1 Скуп података </h2>
<br>
<b>Подаци</b> су, уз алгоритме учења, најважнији део читаве аналитике података па и самог машинског учења. Без података, није могуће обучити ниједан модел и сва модерна истраживања области машинског учења и аутоматизације би била узалудна, јер се она базирају управо на подацима. Велике компаније троше гомилу новца само да би прикупиле и лабелирале што више података.  Додатни напори и ресурси се улажу такође и на чување података, као и на њихово представљање у најпогоднијем облику.
<br>
<br>
Подаци могу бити свака необрађена чињеница, вредност, пак слика или звук. Подаци који су интерпретирани, обрађени и имају корисне закључке за кориснике су <b>информације</b>. Комбинација закључених информација, искустава, учења и увида представља <b>знање</b>.
<br>
<br>
Од почетног одабира модела до завршетка комплетног поступка, користе се три различита скупа података: скуп за тренирање (обуку), скуп за проверу (валидацију) и скуп за тестирање.
<br>
<ol>
	<li><b>Скуп података за тренирање</b> је део података који се користи за обучавање модела. Ово су подаци које модел користи при обуци (и улаз и излаз у случају надгледаног учења, а у случају ненадгледаног учења само улазни подаци), и на основу којих учи. На основу овог скупа података модел закњучује како на основу присутних атрибута донети одлуке (о класификацији, предвиђању, груписању и слично). Скуп података за тренирање чини највећи део укупних података, око 60 - 80%.</li>
	<li><b>Скуп података за валидацију</b> представља део података који се користи за оцењивање модела још у фази тренирања истог. Да би се избегло преприлагођавање, када је реч о конфигурабилном методу машинског учења, што углавном и јесте случај. Постоје и напредније технике унакрсне валидације, о којима ће бити речи касније. Ако постоји, овај скуп података најчешће чини 10 - 20% укупних података.</li>
	<li>Након што је модел потпуно обучен, <b>скуп података за тестирање</b> пружа непристрасну процену. Важно је да скуп података за тестирање буде потпуно изолован, односно да се не користи у корацима тренирања и валидације. Након уношења улазних података за тестирање, модел ће предвидети неке вредности (без информације о стварном излазу). Након предвиђања, модел се оцењује тако што се упоређује са стварним излазом који је присутан у подацима за тестирање. Дакле, овај скуп података користи се за процену колико је метод обучен на скупу података о тренингу добар, и за оцену колико ће добро модел да се понаша у пракси. Скупови за тестирање најчешће  представљају 10 - 20%  укупних података.</li>
</ol>
<br>
 Подаци су веома битан сегмент у процесу машинског учења. Само прикупљање података није довољно. У свим пројектима машинског учења највише пажње треба посветити класификовању и обележавању, односно само класификовању скупова података у случају ненадгледаног учења, јер је неопходно да они буду довољно тачни да одражавају реалну слику тржишта, односно онога шта се моделује. Стога ће овоме бити посвећена посебна пажња у наредним главама. 
<br>
<br>
 
 
<h2> 2.2 Креирање и учитавање скупова података у окружење Orange</h2>
<br>
Orange окружење подржава различите формате података: Excel документе, датотеке са подацима раздвојеним зарезом или табулатором и слично. Стандардни начин приказивања података је табеларни, где колоне представљају променљиве односно атрибуте, а редови представљају инстанце, односно сваки ред је један члан поменутог скупа података.
<br>
<br>
Креирајмо најпре скуп података. Користићемо Excel табелу. Посматрајмо групу људи односно неке карактеристике тих људи: табела ће садржати колоне име, пол, висину, тежину, боју очију и боју косе. Нека табела садржи 10 врста то јест податке за 10 људи. Свака врста у овој табели представља једну <b>инстанцу</b> података, односно једну особу у овом конкретном случају. Свака колона представља један <b>атрибут</b> инстанци, односно једну карактеристику инстанце.
<br>
<br>
<img src="courses/ml/slike2/2.1.png" class="img-fluid img-md">
<br>
<br>
Сачувајмо овај документ нпр. под именом <i>DataSet</i>. На овај начин креиран је један скуп података представљен <i>Excel</i> табелом.
<br>
<br>
Следећи корак је учитавање овог скупа података у окружење <i>Orange</i>. Најпре је потребно креирати нови документ у окружењу <i>Orange</i>, и у њега из менија који се налази на левој страни екрана додати оператор <i>File</i>. Овај елемент  представља опцију да улазне податке учитамо из неког фајла који се налази на рачунару, или помоћу линка уколико је у питању неки сервис за складиштење података на мрежи. Овако учитане податке касније је могуће представљати на различите начине.
<br>
<br>
<img src="courses/ml/slike2/2.2.png" class="img-fluid img-md">
<br>
<br>
Даље је потребно овај иницијално празан скуп података увезати са жељеним скупом података. У овом случају то ће бити скуп који је претходно направљен. Најпре је потребно кликнути левим тастером миша на оператор <i>File</i>, након чега се отвара прозор приказан на следећој слици, а затим одабрати жељени документ (уколико се документ налази на рачунару), или налепити одговарајући линк за случај када је документ складиштен на мрежи, а затим кликнути на дугме <i>Reset</i> које се налази у доњем десном углу прозора.
<br>
<br>
<img src="courses/ml/slike2/2.3.png" class="img-fluid img-md">
<br>
<br>
На овај начин је у програмско окружење учитан скуп података. Ради провере да ли је учитан жељени скуп података, могуће је податке приказати у табеларном облику. 
<br>
<br>
Потребно је из менија у левом делу прозора одабрати оператор <i>Data Table</i>, и повезати га са постојећим фајлом, као што је приказано на слици испод.
<br>
<br>
<img src="courses/ml/slike2/2.4.png" class="img-fluid img-md">
<br>
<br>
Коначно, двокликом на елемент <i>Data Table</i> отвара се прозор у коме је приказан садржај табеле. Очигледно, скуп података је правилно учитан.
<br>
<br>
<img src="courses/ml/slike2/2.5.png" class="img-fluid img-md">
<br>
<br>
На потпуно исти начин учитавају се и подаци из датотека са екстензијом <i>.tab</i> – екстензија докумената креираних у <i>Orange</i> окружењу.
<br>
<br>
Уколико је потребно учитати податке из документа са екстензијом <i>.csv</i>, поступак је аналоган претходно описаном поступку, уз измену да је у првом кораку потребно изабрати оператор <i>CSV File Import</i>. 
<br>
<br>
<img src="courses/ml/slike2/2.6.png" class="img-fluid img-md">
<br>
<br>

<h2>2.3 Генерализација, преприлагођавање и недовољна комплексност модела </h2>
<br>
<b>Генерализација</b> (<i>Generalization</i>) се односи на то колико се добро модел машинског учења показује на новим подцима. Циљ доброг модела машинског учења је добра генерализација од података о тренингу до података на тест скупу, односно података који ће се појавити при примени модела у пракси (које тест скуп и симулира ради давања оцене о квалитету модела). Додатно, основна претпоставка јесте то да подаци из скупа за тренирање и подаци на којима се модел користи припадају истој расподели.
<br>
<br>
Преприлагођавање и недовољна комплексност модела су два највећа узрока лоших перформанси метода машинског учења.
<br>
<br>
<b>Преприлагођавање</b> (<i>Overfitting</i>) се односи на модел који превише добро моделира податке о тренингу, односно модел који се превише прилагодио подацима. Преприлагођавање се догађа када модел научи детаље приликом обуке на скупу за тренирање до те мере да то негативно утиче на перформансе модела на новим подацима. Модел заправо научи неке зависности и правила која важе само на датом тест скупу, али не важе глобално, што представља проблем када се сусретне са новим подацима. Дакле, модел у том случају одговара одређеном скупу података уз велику прецизност, али зато не може да уклопи додатне податке, или су предвиђања непоуздана на неком новом скупу података.
<br>
<br>
<b>Недовољна комплексност</b> (<i>Underfitting</i>) се односи на модел који не може ни моделирати податке о тренингу нити добро генерализовати на новим подацима. Ова појава је најчешће лако уочљива јер ће модел имати слабе перформансе на подацима за тренинг. Као пример овде се може споменути неуронска мрежа са једним слојем, која ради са високодимензионалним улазима. Она нема довољно параметара, па ни резултати неће бити задовољавајући.
<br>
<br>

<h2>2.4 Статистике атрибута</h2>
<br>
Када је реч о припреми и разумевању података и њихових карактеристика, неопходно је осврнути се на неке битне статистике атрибута. Приликом припреме података, у зависности од типа података у скупу, потребно је сагледати одређене карактеристике тих података. 
<br>
<br>
У случају нумеричких података, то су најчешће минимална вредност, максимална вредност, просечна вредност, најчешћа вредност и стандардна девијација.
<br>
<br>
Стандардна девијација је мера расипања или како су расуте вредности у скупу података. Представља се симболом сигма (σ)  и проналази се квадратним кореном варијансе. Варијанса је просечна вредност квадрата растојања сваке тачке од средње вредности. За разлику од варијансе, стандардно одступање се мери истим јединицама као и подаци (на истој скали).
<br>
<br>
Када су у питању текстуални или категорички подаци, тада је потребно обратити пажњу на податке о најчешћим вредностима атрибута, најфреквентнијим вредностима атрибута, као и о вредностима атрибута које су јединствене – јављају се само једном и слично.
<br>
<br>
Све ове информације могу бити корисне при обучавању модела, и интензивно се користе у машинском учењу.
<br>
