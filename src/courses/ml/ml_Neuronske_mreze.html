<h1>Неуронске мреже</h1>

<b>Неуронске мреже</b> (<i>Neural networks</i>) су тренутно најпопуларнија метода машинског учења, применљива како на проблеме регресије тако и на проблеме класификације.   При томе је чест случај да се појам машинског учења потпуно изједначава са појмом неуронских мержа, што је свакако погрешно. Неуронске мреже се могу применити на широк спектар проблема укључујући слике, видео снимке, датотеке, базе података и још много тога. Због генерализованог приступа решавању проблема које нуде неуронске мреже, практично не постоји ограничење у областима које ова техника може применити. Неке од конкретних примена неуронских мрежа данас укључују препознавање слике, предвиђање путање возила, препознавање лица, препознавање рукописа, филтрирање непожељне поште, медицинска дијагностика и слично.
<br>
<br>
Неуронска мрежа је систем учења који симулира неуронске архитектуре присутне код људи и других сисара. Концепт неуронске мреже био је инспирисан људском биологијом и начином на који неурони људског мозга функционишу и међусобно интерагују како би разумели опажања из људских чула и произвели одговарајуће акције. 
<br>
<br>
Метод неуронске мреже учи из обраде многих означених примера (тј. података са лабелама, "одговорима") који се обрађују током фазе тренинга и помоћу којих закључује које су карактеристике уноса потребне више а које мање важне за предвиђање исправног резултата (било класе или нумеричке вредности, зависно од проблема који се решава). Након обраде довољног броја примера, неуронска мрежа може почети да обрађује нове улазе и успешно враћати тачне резултате. Што више примера и различитих улаза програм види, резултати ће бити тачнији, односно неуронске мреже обично захтевају нешто већу количину података за  тренирање, али су стога и способније за проналажење финијих зависности у подацима који нису видљиви једноставнијим методама машинског учења. 
<br>
<br>
Појаснимо ово на примеру: нека је потребно конструисати метод који ће препознати да ли се на слици налази аутомобил. Иако је човеку једноставно да дође до одговора на ово питање, обучити рачунар да препознаје аутомобил на слици је веома сложен процес. Дефинисати прецизан алгоритам који би овако нешто одлучивао делује као немогућ процес. Отежавајућа околност је то што постоји моного могућности како аутомобили могу изгледати на слици  (боје, угла камере, типа аутомобила и сл.). Управо овакви примери у којима нам је интуитивно јасно како решити проблем, при чему то са лакоћом и радимо, а где јако тешко можемо дефинисати тачан метод јасан су сигнал да је погодно употребити неуронску мрежу као модел учења.
<br>
<br>
Помоћу машинског учења, тачније неуронских мрежа, програм може користити генерализовани приступ разумевању садржаја на слици. Користећи неколико слојева неурона рашчланити слику у тачке, векторе као и компликованије обрасце - податке које рачунар може користити. Неуронска мрежа идентификује трендове који постоје у многим примерима које обрађује и класификује слике према њиховим сличностима. 
<br>
<br>
Након обраде многих примера слика аутомобила током процеса тренинга, метод је обучио модел које елементе (конкретно пикселе) и њихове односе на слици је важно узети у обзир при одлучивању да ли је аутомобил присутан на слици или не. Приликом покретања модела на новој слици, неуронска мрежа користи научене везе као и јачине веза између неурона своје архитектуре (такозване тежине, реални бројеви). Слојеви неурона између улаза и излаза су оно што чини неуронску мрежу. Процес тренинга своди се на поналажење тачне јачине сваке од постојећих веза унутар неуронске мреже. 
<br>
<br>


<h2>8.1 Дубоке неуронске мреже</h2>
<b>Дубоке неуронске мреже</b> разликују се од једнослојних неуронских мрежа по дубини, то јест, по броју слојева кроз које подаци морају проћи у процесу препознавања узорка. Дубоком мрежом називамо оне мреже које поред улазног и излазног слоја (који су свакако неопходно присутни) имају барем још један слој између њих. При томе све слојеве између улазног и излазног називамо скривеним. При новоуведеној терминологији дубоком неуронском мрежом називамо неуронске мреже које у својој архитектури имају барем један скривени слој.
<br>
<br>
Раније верзије дубоких неуронских мрежа биле су релативно мале дубине, састављене од једног улазног и једног излазног слоја, са обично једним скривеним слојем између. У новије време, захваљујући напредним техникама обучавања односно тренинга неуронских мрежа, могуће је натренирати знатно изражајније и дубље архитектуре, које су пак способне да откривају финије зависности међу подацима. 
<br>
<br>
У дубоким неуронским мрежама, сваки слој тренира се над различитим артибутима који су добијени као на излази претходног слоја мреже. Што се дубље напредује креоз неуронску мрежу, то су сложеније карактеристике које чворови могу препознати, јер они користе и рекомбинују карактеристике из претходног слоја. То чини мреже дубоког учења способне да обрађују веома велике, вишедимензионалне скупове података (користечи моделе са милионима параметара).
<br>
<br>
Један од проблема које дубоке неуронске мреже најбоље решавају је обрада сирових, неозначених података, уочавање сличности и аномалија у подацима које ниједан човек није организовао у релацијској бази података нити им је икад навео име.
<br>
<br>
Мреже за дубоко учење обично аутоматски обрађују податке у љиховом изворном облику, без људске интервенције, препроцесирања и модеификација, за разлику од већине традиционалних метода машинског учења. Способност дубоког учења да обрађује и учи из огромних количина сирових података даје му јасну предност у односу на претходне алгоритме. 
<br>
<br>
Илустрација дубоке неуронске мреже са два скривена слоја (истакнути наранџастом бојом) дата је на слици испод. При чему се ова терминологија, као и комплетна прича у овом раду односи на неуронске мреже у њиховом најосновнијем облику – потпуно повезане неуронске мреже (<i>Feed Forward Neural Networks</i>) док се неуронске мреже у данашњим апликацијама могу срести у разним облицима као што су конволутивне неуронске мреже (<i>Convolutional Neural Networks</i>), рекурентне неуронске мреже (<i>Reccurent Neural Networks</i>), графовске неуронске мреже (<i>Graph Neural Networks</i>) и друге. У наставку ће кроз окружење <i>Orange</i> бити илустрован рад са потпуно повезаним неуронским мрежама. 
<br>
<br>
<img src="courses/ml/slike8/8.1.png" class="img-fluid img-sm">
<br>
<br>
Вратимо се на први пример из претходне главе (пример 1 из главе 7) – проблем класификације скупа података Iris. На начин који је објашњен у претходној глави, додаћемо и модел неуронске мреже у овај пример, као што је приказано на слици:
<br>
<br>
<img src="courses/ml/slike8/8.2.png" class="img-fluid img-md">
<br>
<br>
У окружењу <i>Orange</i>, прозор у коме је могуће подешавати параметре неуронске мреже отвара се кликом на оператор <i>Neural Network</i>. Број скривених слојева, конкретније број неурона у сваком од скривених слојева подешава се у пољу <i>Neurons in hidden layers</i>. У овом конкретном случају реч је о 3 скривена слоја, са по 10, 20 и 30 неурона, редом. У наведеном прозору могуће је подешавати и неке додатне, напредније параметре, о којима неће бити реч.
<br>
<br>
<img src="courses/ml/slike8/8.3.png" class="img-fluid img-sm">
<br>
<br>
Кликом на оператор <i>Test and Score</i> добијамо информације о оцени ова три модела. У колони <i>CA (Classification Accurancy)</i> може се видети тачност класификације, односно удео тачно класификованих инстанци за дат скуп података, за ове три методе на основу резултата сва три модела евалуације. Дакле, прецизност методе к-најближих суседа је 0.973 (97.3%), прецизност алгоритма неуронских мрежа је 0.953 (95.3%), а прецизност методе логистичке регресије је 0.960 (96.0%). Одавде можемо закључити да за проблем класификације скупа података Iris најпрецизније резултате даје метода к-најближих суседа, затим метода неуронских мрежа, а најмању прецизност даје метода логистичке регресије.
<br>
<br>
<img src="courses/ml/slike8/8.4.png" class="img-fluid img-md">
<br>
<br>
Поновимо исти поступак за други пример из претходног поглавља – проблем регресије на скупу података <i>Housing</i>. Дакле, и овде ћемо додати модел неуронских мрежа, да бисмо упоредили успешност овог модела у односу на методе к-најближих суседа и линеарне регресије, које смо имплементирали раније.
<br>
<br>
<img src="courses/ml/slike8/8.5.png" class="img-fluid img-md">
<br>
<br>
Кликом на оператор <i>Test and Score</i> добијамо информације о оцени ова три модела. Видимо де је средњеквадратна грешка најмања код неуронских мрежа, што значи да је овај метод најпогоднији за решавање задатог проблема, од ова три наведена метода. Додатно, и остале метрике које пратимо показују доминантност неуронских мрежа. Значајно је истаћи велику разлику у коефицијенту детерминације у односу на раније дефинисане моделе (R2 скор). 
<br>
<br>
<img src="courses/ml/slike8/8.6.png" class="img-fluid img-md">
<br>
<br>





