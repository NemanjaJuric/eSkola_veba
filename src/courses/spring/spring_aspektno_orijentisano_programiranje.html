<h1>Aspektno orijentisano programiranje</h1>

<p>
  Jedna od ključnih komponenti radnog okvira Spring jeste i aspektno orijentisano programiranje.
</p>

<p>
  Aspektno orijentisano programiranje je koncept koji omogućava da neke funkcionalnosti koje prožimaju celu aplikaciju budu
  izdvojene na jedno mesto, ne opterećujući metode kojima to nije primarni zadatak. Neki od primera tih funkcionalnosti su
  sigurnost, logovanje, transkacije, keširanje, itd. Te funkcionalnosti se definišu u okviru posebnih klasa koje se zovu
  aspekti. Ovakvim pristupom izbegnuto je ponavljanje koda koji obavlja istu vrstu posla, a metode obavljaju samo svoje primarne
  zadatke. Jedan od načina za rešavanje ovog problema bilo bi kreiranje klase koja sadrži funkcionalnosti koje su zajedničke
  za mnoge delove aplikacije, a zatim kreirati ostale klase koje je nasleđuju i kojima su te funkcionalnosti potrebne. Međutim,
  ovakav pristup ne bi bio dobar jer programski jezik Java ne podržava višestruko nasleđivanje, pa ukoliko je potrebno da
  te klase nasleđuju i neke druge klase, to ne bi bilo moguće.
</p>

<p>
  Dakle, potrebno je ovakve funkcionalnosti odvojiti od biznis logike same aplikacije. Jedan od primera za razumevanje ovog
  koncepta može biti aplikacija u okviru koje postoje dva tipa korisnika, administrator i klijent. Kada se korisnik uspešno
  prijavi, u kontejneru se pravi zrno koje predstavlja tog korisnika. Potrebno je npr. omogućiti poziv neke metode samo ako
  je trenutno prijavljeni korisnik administrator. U okviru posebne metode koja će se izvršiti pre, od kontejnera se može
  zatražiti zrno koje predstavlja trenutno prijavljenog korisnika. Samo u slučaju da je prijavljeni korisnik administrator,
  dozvoliće se poziv tražene metode.
</p>

<p>
  Aspektno orijentisano programiranje omogućava da se definiše kada i gde će neke zajedničke funkcionalnosti biti primenjene,
  bez potrebe za modifikacijom klasa na koje se primenjuju.
</p>

<p>
  Dakle, za razliku od umetanja zasvisnoti čime se postiže razdvajanje objekata koji čine jednu aplikaciju, aspektno orijentisano
  programiranje razdvaja funkcionalnosti koje su zajedničke za mnoge delove aplikacije od objekata na koje se primenjuju.
</p>

<p>
  U nastavku su opisani osnovni pojmovi u aspektno orijentisanom programiranju.
  <ul>
    <li>
      Advice označava posao koji je potrebno obaviti, kao i kada se taj posao obavlja. Postoji nekoliko advice tipova koji određuju
      kada je potrebno obaviti određeni posao.
      <ul>
        <li>Before - definisani posao se obavlja pre poziva neke metode.</li>
        <li>After - definisani posao se obavlja nakon poziva neke metode, bez obzira na to da li se ta metoda uspešno završila.</li>
        <li>After-returning - definisani posao se obavlja nakon što se neka metoda uspešno završila.</li>
        <li>After-throwing - definisani posao se obavlja nakon što se izvršavanje neke metode završilo izbacivanjem izuzetka.</li>
        <li>Around - definisani posao se obavlja oko izvršavanja neke metode, tj. posao se obavlja i pre i posle izvršavanja
          te metode.</li>
      </ul>
    </li>
    <li>
      Joinpoint predstavlja jedno mesto u aplikaciji na kome se primenjuje neki advice. To može biti poziv neke metode, izbacivanje
      izuzetka, promena vrednosti nekog polja, itd.
    </li>
    <li>
      Pointcuts predstavlja skup više mesta u aplikaciji na kome se primenjuje neki advice.
    </li>
    <li>
      Aspect - Nakon što se definišu pointcuts i advice, time je definisano sve što je potrebno da bi se neki posao uspešno obavio.
      Pointcuts i advice zajedno čine jedan aspect.
    </li>
  </ul>
</p>

<p>
  Postoji mnogo radnih okvira koji daju podršku za aspektno orijentisano programiranje, nudeći različite mogućnosti za definisanje
  aspekata. Spring je radni okvir čija se podrška za aspektno orijentisano programiranje zasniva na definisanju aspekata,
  tj. posla koje se može primeniti samo na izvršavanje metoda. Iako je aspekte moguće primeniti samo na metode, to zadovoljava
  potrebe većine aplikacija koje se oslanjaju na aspektno orijentisano programiranje.
</p>

<p>
  Kako bi definisao pointcuts radni okvir Spring koristi pointcut označivače radnog okvira AspectJ. U primerima koji slede
  biće korišćen označivač execution()} koji obuhvata svaki joinpoint koji se odnosi na izvršavanje neke metode. Takođe, radni
  okvir Spring koristi i anotacije radnog okvira AspectJ kako bi definisao aspekte.
</p>

<p>
  Spring nudi podršku za aspektno orijentisano programiranje kroz nekoliko načina definisanja aspekata. U narednim lekcijama
  biće predstavljena dva osnovna načina:
  <ul>
    <li>Java konfiguracija;</li>
    <li>xml konfiguracija.</li>
  </ul>
</p>