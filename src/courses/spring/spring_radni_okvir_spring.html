<h1>Radni okvir Spring</h1>
<p>
  Spring je jedan od najpopularnijih radnih okvira za programski jezik Java. Spring je radni okvir otvorenog koda, potpuno
  je besplatan za korišćenje i poseduje veliki broj korisnika koji ga konstantno unapređuju. Izvorni kod je dostupan na platformi
  GitHub.
</p>
<p>
  Tvorac radnog okvira Spring je Rod Jonhson, a prva verzija objavljena je u oktobru 2002. godine. Napravljen je sa ciljem
  da značajno olakša razvoj Java aplikacija. Od tada se konstantno razvija, čini ga veliki broj radnih okvira koji daju rešenja
  za sve poznate probleme u razvoju softvera. Bez obzira na tip aplikacije koju je potrebno napraviti, postoji Spring projekat
  koji može olakšati razvoj takve aplikacije. Spring je modularan radni okvir, a zavisnost između modula je minimalna, što
  omogućava korišćenje samo onog dela radnog okvira koji odgovara potrebama projekta koji se razvija. Spring je takođe neinvazivan
  radni okvir, osim Spring anotacija ne postoji mnogo indikacija da je u pitanju Spring aplikacija.
</p>

<p>
  Na zvaničnom
  <a href=https://spring.io>sajtu</a> može se pronaći kompletna Spring dokumentacija, linkovi za preuzimanje Spring biblioteka, kao i razni tutorijali
  i primeri aplikacija pisanih pomoću radnog okvira Spring.
</p>

<p>
  Na sledećoj slici dat je prikaz svih Spring projekata.
</p>

<br />
<img src="courses/spring/images/spring_projekti.png" class="img-fluid img-sm" />
<br />

<h2>Spring projekti</h2>

<h3>Radni okvir Spring Framework</h3>
<p>
  Radni okvir Spring Framework predstavlja osnovu familije radnih okvira Spring. Ovaj radni okvir sadrži osnovne biblioteke
  na kojima se zasnivaju svi drugi radni okviri. Sastoji se od 20 različitih modula čiji šematski prikaz je dat na slici
  sledećoj slici.
</p>

<br />
<img src="courses/spring/images/spring_framework.png" class="img-fluid img-sm" />
<br />

<ul>
  <li>
    Core Spring Container - Centralni deo radnog okvira Spring Framework jeste Spring kontejner. Njegov zadatak jeste kreiranje
    i povezivanje objekata koji čine jednu aplikaciju, kao i upravljanje kompletnim životnim ciklusom tih objekata. U osnovi
    kontejnera jeste princip umetanja zavisnosti.
  </li>
  <li>
    AOP Module - Spring daje podršku za aspektno orijentisano programiranje, što omogućava da se funkcionalnosti koje prožimaju
    aplikaciju odvoje od objekata na koje se primenjuju.
  </li>
  <li>
    Data Access and Integration - Rad sa bibliotekom JDBC dovodi do pisanja većeg broja linija koda, kao i koda koji se ponavlja.
    Ovaj modul olakšava pristup podacima, kao i komunikaciju između biznis sloja aplikacije i sloja prezistencije. Takođe,
    nudi sloj apstrakcije oko Java biblioteka koje se koriste za asinhronu integraciju sa drugim aplikacijama.
  </li>
  <li>
    Web and Remoting - Za razvoj veb aplikacija najčešće se koristi Model View Controller (MVC) arhitektura, koja razdvaja deo
    aplikacije koji se odnosi na korisnički interfejs od dela koji sadrži logiku aplikacije. U okviru ovog modula nalazi
    se podrška za takvu arhitekturu.
  </li>
  <li>
    Instrumentation - Ovaj modul daje podršku za dodavanje agenata u JVM.
  </li>
  <li>
    Testing - Modul za testiranje Spring aplikacija, koji nudi podršku za pisanje jediničnih i integracionih testova.
  </li>
</ul>
<h3>Radni okvir Spring Boot</h3>
<p>
  Kao što radni okvir Spring Framework ima cilj da olakša razvoj Java aplikacija, tako Spring Boot projekat ima cilj da olakša
  razvoj aplikacija pisanih pomoću Spring radnih okvira. Spring Boot omogućava kreiranje Spring aplikacije koju je moguće
  brzo pokrenuti. Spring Boot automatski konfiguriše kako Spring biblioteke, tako i sve druge biblioteke koje je moguće integrisati
  sa radnim okvirom Spring. Spring Boot takođe pruža početne zavisnosti (biblioteke) prilagođene potrebama aplikacije.
</p>
<p>
  Drugim rečima, Spring Boot sadrži uobičajene konfiguracije svega što je programeru Spring aplikacije potrebno, pružajući
  potpuno funkcionalnu aplikaciju, koju je samo potrebno nadograditi i prilagoditi svojim potrebama.
</p>
<h3>Radni okvir Spring Data</h3>
<p>
  Spring Data je radni okvir koji olakšava rad sa relacionim i nerelacionim bazama podataka. Spring Data olakšava integraciju
  sa drugim radnim okvirima za perzistenciju, od kojih je najpopularniji Hibernate. Jedna od mnogih zanimljivih karakteristika
  projekta jeste i automatsko generisanje upita na osnovu imena metoda.
</p>
<h3>Radni okvir Spring Cloud</h3>
<p>
  Spring Cloud je projekat koji se nadograđuje na Spring Boot i omogućava brz razvoj distribuiranih sistema, omogućujući korisnicima
  lak razvoj i podizanje servisa/aplikacija u distribuiranim sistemima.
</p>
<h3>Radni okvir Spring Cloud Data Flow</h3>
<p>
  Spring Cloud Data Flow je radni okvir za procesiranje serije ili toka podataka u arhitekturama baziranim na mikroservisima.
</p>

<h3>Radni okvir Spring Security</h3>
<p>
  Spring Security predstavlja radni okvir za autentifikaciju i kontrolu pristupa, koji značajno olakšava implementaciju sigurnosnih
  aspekata Java aplikacija. Pored raznovrsne podrške za autentifikaciju i autorizaciju, Spring Security pruža i podršku za
  zaštitu od uobičajenih načina za zlonameran hakerski napad, kao i implementaciju sigurnosnih protokola i standarda. Spring
  Security se bazira na principu aspektno orijentisanog programiranja.
</p>

<h3>Radni okvir Spring Integration</h3>
<p>
  Spring Integration projekat ima za cilj olakšavanje integracije poslovnih aplikacija pružajući podršku za implementaciju
  ustaljenih obrazaca u ovom domenu. Ovaj radni okvir omogućava lagani sistem za razmenu poruka između Spring aplikacija,
  ali i integraciju sa spoljnim sistemima koristeći koncept deklarativnih adaptera.
</p>

<h3>Radni okvir Spring Web Flow</h3>
<p>
  Spring Web Flow se nadograđuje na Spring MVC (koji je deo radnog okvira Spring Framework) i pruža podršku za lak razvoj veb
  aplikacija koje imaju kontrolisan tok, odnosno niz određenih koraka koji koji vode ka izvršavanju nekog poslovnog zadatka.
  Primer ovakve aplikacije može biti aplikacija za kupovinu putem interneta ili prijavljivanje na let, a zajednička im je
  potreba za održavanjem stanja.
</p>

<h3>Radni okvir Spring Session</h3>
<p>
  Spring Session projekat pruža API i implementaciju upravljanja korisničkim sesijama, sa ciljem da prevaziđe ograničenja HTTP
  sesija. Prednost ovog projekta jeste to da upravljanje sesijom nije vezano za konkretnu implementaciju kontejnera.
</p>