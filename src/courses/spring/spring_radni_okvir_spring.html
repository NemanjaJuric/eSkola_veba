<h1>Radni okvir Spring</h1>
<p>
  Spring je najpopularniji radni okvir za pisanje Java EE aplikacija. Spring je
  softver otvorenog koda, potpuno je besplatan za korišćenje i poseduje veliku
  bazu korisnika koja ga kontinualno unapređuje. Izvorni kod je dostupan na
  <a href="https://github.com/spring-projects" target="_blank">GitHub</a>-u.
</p>
<p>
  Na zvaničnom veb sajtu
  <a href="https://spring.io" target="_blank">spring.io</a> može se pronaći
  Spring dokumetacija, linkovi za preuzimanje Spring biblioteka, kao i razni
  tutoriajli i primeri aplikacija pisanih pomoću radnog okvira Spring.
</p>
<br />
<img src="courses/spring/images/spring_sajt.png" class="img-fluid img-sm" />
<br />
<h2>Spring projekti</h2>
<p>
  Spring se sastoji od nekoliko radnih okvira i biblioteka koje se oslanjaju na
  osnovni radni okvir Spring Framework. Više reči o radnom okviru Spring
  Framework biće u narednoj lekciji, a na ovom mestu je dat prikaz najvažnijih
  radnih okvira iz Spring familije.
</p>
<img src="courses/spring/images/projekti.png" class="img-fluid img-md" />
<h3>Spring Boot</h3>
<p>
  Kao što radni okvir Spring Framework ima cilj da olakša razvoj Java
  aplikacija, tako Spring Boot projekat ima cilj da olakša razvoj aplikacija
  pisanih pomoću radnog okvira Spring. Spring Boot omogućava kreiranje kompletne
  Spring aplikacije koju je moguće pokrenuti za svega par minuta. Spring Boot
  automatski konfiguriše kako Spring biblioteke, tako i sve drugih biblioteke
  koje je moguće integrisati sa radnim okvirom Spring. Spring Boot takođe pruža
  tzv "starter" Maven zavisnosti prilagođene potrebama aplikacije. Ovaj projekat
  dolazi sa ugrađenim servlet kontejnerom po želji (Tomcat, Jetty ili Undertow),
  tako da ručni "deploy" war datoteka nije potreban.
</p>
<p>
  Drugim rečima Spring Boot sadrži uobičajene konfiguracije svega što je
  programeru Spring aplikacije potrebno, pružajući potpuno funkcionalnu
  aplikaciju, koju je samo potrebno nadograditi i prilagoditi svojim potrebama.
</p>
<h3>Spring Data</h3>
<p>
  Spring Data je radni okvir koji olakšava rad sa relacionim i nerelacionim
  bazama podataka, tehnologijama za pristup podacima, data servisima baziranim
  na oblaku itd. Ovaj projekat sadrži veliki broj podprojekata koji su namenjeni
  određenoj tehnologiji, implementaciji RDBMS i slično. Spring Data takođe pruža
  integraciju radnog okvira Spring sa drugim popularnim radnim okvirima za
  perzistenciju, od kojih je svakako najpopularniji Hibernate. Jedna od mnogih
  zanimljivih karakteristika projekta jeste i automatsko generisanje upita na
  osnovu imena metoda.
</p>
<h3>Spring Cloud</h3>
<p>
  Spring Cloud je projekat koji se nadogradjuje na Spring Boot i omogućava brz
  razvoj distribuiranih sistema. Spring pruža implementaciju ustaljenih obrazaca
  u distribuiranim sistemima kao što su upravljanje konfiguracijama, pametno
  rutiranje, "load balancing", "circuit breakers", "service discovery" itd,
  omogućujući korisnicima lak razvoj i podizanje servisa/aplikacija u
  distribuiranim sistemima.
</p>
<h3>Spring Security</h3>
<p>
  Spring Security predstavlja radni okvir za autentikaciju i kontrolu pristupa,
  koji značajno olakšava implementaciju sigurnosnih aspekata Java aplikacija.
  Pored raznovrsne podrške za autentikaciju i autorizaciju, Spring Security
  pruža i podršku za zaštitu od uobičajenih načina za zlonameran hakerski napad
  (CSRF, ubrizgavanje sesije, "clickjacking"...), kao i implementaciju
  sigurnosnih protokola i standarda (Kerberos, OAuth, SAML...). Spring Security
  se bazira na principu aspektno orijentisanog programiranja koje je detaljno
  objašnjeno u ovom kursu.
</p>
<h3>Spring Integration</h3>
<p>
  Spring Integration projekat ima za cilj olakšavanje integracije poslovnih
  aplikacija pružajući podršku za implementaciju ustaljenih obrazaca u ovom
  domenu. Ovaj radni okvir omogućava lagani sistem za razmenu poruka između
  Spring aplikacija, ali i integraciju sa spoljnim sistemima koristeći koncept
  deklarativnih adaptera.
</p>

<h3>Spring Web Flow</h3>
<p>
  Spring Web Flow se nadograđuje na osnovni Spring MVC radni okvir (koji je deo
  radnog okvira Spring Framework) i pruža podršku za lak razvoj veb aplikacija
  koje imaju kontrolisan tok, odnosno sekvencu određenih koraka koje vode
  izvršenju nekog poslovnog zadatka. Primer ovih aplikacija mogu biti aplikacija
  za kupovinu na internetu ili čekiranje na let, a zajednička im je potreba za
  održavanjem stanja.
</p>

<h3>Spring Mobile</h3>
<p>
  Spring Mobile je još jedan projekat koji se nadograđuje na Spring MVC, a
  omogućava lak razvoj mobilnih veb aplikacija. Osnovna karakteristika ovog
  radnog okvira je mogućnost prepoznavanja tipa uređaja koji šalje zahtev na
  osnovu čega se vraća prikaz prilagođen tom uređaju.
</p>
<h3>Spring for Android</h3>
<p>
  Spring for Android je projekat koji daje podršku za razvoj native Android
  aplikacija. Glavne karakteristike koje pruža ovaj radni okvir su REST klijent
  za Android i podrška za autorizaciju i Secure API.
</p>
