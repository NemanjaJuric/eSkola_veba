<h1>Uvod u programski jezik Go</h1>
<b>Go</b> ili Golang je programski jezik opšte namene i otvorenog koda nastao u okviru kompanije Google 2007. godine.
Jezik su osmislili Robert Grisemer (Robert Griesemer), Rob Pajk (Rob Pike) i Ken Tompson (Ken Thompson). Ideja je bila osmišljavanje novog, 
jednostavnog i moćnog jezika. Programski jezik Go je imperativni, statički tipizirani, kompajlirani
jezik. Sadrži automatsko upravljanje memorijom i funkcionalnosti za konkurentno programiranje. <br />
<br />
Go nije objektno-orijentisani jezik, ali preuzima neke od koncepata objektno-orijentisanih
jezika, kao što su metodi i interfejsi. Go je namenjen prvenstveno izradi serverskih aplikacija,
kao i sistemskom programiranju.
<br />
Neke od prednosti programskog jezika Go su:
<ul>
    <li>jednostavnost i čitkost;</li>
    <li>velika brzina izvršavanja;</li>
    <li>dobra standardna biblioteka, kao i veliki broj korisničkih biblioteka;</li>
    <li>skalabilnost.</li>
</ul>
<br />
<h2>Instalacija</h2>
Da bi se počelo sa programiranjem, prvo je neophodno preuzeti i instalirati <b>kompajler</b> koji se
nalazi na <a href="https://golang.org/dl/">oficijalnom sajtu jezika</a>, a koji prevodi izvorni kod u mašinski (izvršni) kod. Osim toga, neophodan je i <b>terminal</b>, bilo koji
terminal za Linux i Mac ili Powershell ili cmd za Windows, kao i <b>tekst editor</b>.
Pogodni tekst editori su Visual Studio Code i Sublime Text zato što poseduju
ekstenzije za označavanje sintakse, ali ima i drugih. Fajlovi sa izvornim kodom u jeziku Go imaju ekstenziju
 <b>.go</b>.
Nakon kompajliranja dobija se izvršni kod sa ekstenzijom .out na Unix-u i .exe na Windows operativnim sistemima.
 <br />
<br /> 
<h2>Moj prvi program "Zdravo svete"</h2>

Kreiranje programa obuhvata tri glavna koraka: unošenje, prevođenje (kompajliranje) i pokretanje programa. 

<h5>Unošenje programa</h5>
Svaki Go program se sastoji od paketa, koji ima pridruženu putanju i ime. Uloga paketa je da grupiše određene funkcionalnosti
u jednu celinu, što omogućava lakše održavanje i korišćenje.
Program počinje u paketu <b>main</b>.
<br />
Za ispisivanje teksta neophodno je prvo uvesti paket <b>fmt</b> koji sadrži
neophodne funkcije za rad sa ulazom i izlazom.
Kao i u C programskom jeziku i Go počinje izvršavanje od funkcije <b>main</b>, u okviru koje se piše logika programa.
<br />
<xmp class="primer_ta">
package main

import (
    "fmt"
)

func main() {
    fmt.Println("Zdravo svete")
}
</xmp>
<br />
<h5>Prevođenje programa</h5>
Da bi se izvorni kod preveo u izvršni, sve što treba da se uradi je da se u terminal unese <b>go build</b>. Go će automatski
kreirati izvršni fajl sa ekstenzijom .exe ili .out, zavisno od operativnog sistema i imenom koje će odgovarati imenu direktorijuma u kome se fajl nalazi.
<br />
<h5>Pokretanje programa</h5>
Da bi se novonastali program pokrenuo neophodno je u terminalu uneti imefajla.exe ili imefajla.out.
Drugi način za pokretanje programa objedinjuje prevođenje i izvršavanje. U terminal treba uneti
<b>go run imefajla.go</b>, čime će se izvorni kod prevesti i pokrenuti, a rezultat izvršavanja prikazati.